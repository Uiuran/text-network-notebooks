Inga terapisamtal kan mäta sig med den ordlösa insikten om vem man på djupet är. Plötsligt är något fundamentalt förklarat, utan att man egentligen vet hur det gått till. För mig hände det här när jag i 20-årsåldern hörde Arvo Pärts korta pianostycke "Für Alina".

Orden räckte inte till då. Men visst var det ett möte med det heliga, en känsla att det någonstans på själens botten vilar något som är evigt. Jag kunde hursomhelst inte värja mig. Den där musiken var jag. Dess grundton, var min grundton. Som den lät, så såg jag ut inuti.

 

För mig stakade händelsen ut en ny väg. Jag hade länge känt mig fångad i naturvetenskapens rationella syn på människan, samtidigt som jag inte kände mig hemma i de religiösa samfunden. Arvo Pärts musik blev då min linje två, en glipa, en flyktväg som samtidigt gjorde upp med kulturlivets skepsis mot konstens förmåga att tala om den inre världen, den som finns i djupet av oss alla.

För du kan inte lyssna på Arvo Pärts musik med distans. Än mindre med ironi. I ett sådant perspektiv blir hans musik kitsch, som att sätta på en meditationsskiva.

I stället måste du tro att han i sin musik på fullaste allvar har gömt en hemlighet om vilka vi egentligen är.

Sanningen är nog att den musik jag en gång hörde även blev en utväg för Arvo Pärt själv.

 

Det sägs att han fyller 80 år i dag. De som följt honom länge vet att det inte är sant. Han har snarare precis blivit medelålders.

För i början av 1970-talet dog den gamle Arvo Pärt, han som skrev i en modernistisk anda och var snärjd av de sovjetiska tonsättarkollegornas stränga syn på hur konstmusik skulle låta. Först mot mitten av samma decennium föddes han på nytt.

Det var då som han efter en lång period av tystnad kastade av sig allt han tidigare stått för och trädde fram som enkelhetens förkunnare. Ett fåtal toner framförda på allra stillsammaste sätt, en återkommande treklang och det lilla ljudet av en klocka, det räckte.

 

Det är tack vare den här musiken som han blivit vår tids mest framförde samtida tonsättare. Den tidige Pärt spelas sällan.

Men i hans musik finns en paradox och jag vet inte hur jag ska skriva det här utan att det blir allt för personligt.

Många har kallat Arvo Pärts kompositioner för tystnadens musik, att han sjunger långsamhetens lov där pausen och mellanrummet utgör smärtpunkten. Fast den som tror att det där är hela bilden har inte mött det sanna rus som ligger dolt i det allra mest avskalade.

Jag hörde det vemodiga pianostycket "Für Alina", smärtan i "Fratres" för soloviolin och stråkorkester, sorgen i hans "Stabat Mater", tyngd och nåd i det monumentala körverket "Kanon Pokajanen". Och i all denna musik fanns det som jag längtade efter, och alltid kommer längta efter.

Det tog många år innan jag förstod var det var, men nu vet jag. Det var den paradox som ensamvandraren, pilgrimen, asketen och mystikern alla känner till - den som söker efter den stora enkelheten kommer att finna extasen.

 

Visst känner vi ofta extasen på andra sätt. Men jag tror det här är dess mest verkningsfulla sida, samtidigt dess mest intima.

Det är den hemlighetsfulla längtan efter utslocknande, att uppgå i något större, det där som konsten så ofta talar om, men i gåtor. Det är en vilja att inte längre finnas till. Vilket inte behöver vara något dystert, utan snarare är en intensiv känsla av att världen som vi känner den inte är vårt sanna hem.

Författaren Anaïs Nin skriver om det i slutet av sin stora dagbok. Musiken är ett bevis på att vi är fördrivna. Om man gråter när man hör vissa toner är det enbart ett tecken på att man längtar tillbaka.

 

Precis så har jag känt i mötet med Arvo Pärts musik.

Och det kan låta drastiskt, men utan den upplevelsen skulle jag inte veta vad lycka är. Jag skulle fortfarande tro att glädje enbart var det ljusa och sorglösa. Nu vet jag att det finns en annan sort, den som också bär på något skrämmande.

I allt detta; ett stort lugn.

Jag är röken från ett utblåst ljus. Jag är en slocknad veke som dras ned i jorden. Mörker färdas över mig.